# Rabobank App

Dus, de nieuwe app van de Rabobank is [een beetje slecht](http://www.upcoming.nl/zwoebe/14980/7-dingen-die-gebruiksvriendelijker-zijn-dan-de-nieuwe-rabo-app).
De [klachten](http://www.ad.nl/ad/nl/1012/Nederland/article/detail/4140471/2015/09/11/Klachtenregen-nieuwe-bankierapp-Rabobank.dhtml)
komen neer op dat er geen overzicht meer is, hij is traag, te vol met nutteloze features terwijl de nuttige zijn
vergeten, en nog buggy ook. De score in de [Google Play Store](https://play.google.com/store/apps/details?id=nl.rabomobiel)
is gekelderd, met reeds meer dan 4000 reviews van 1 ster, en de [App Store](https://itunes.apple.com/nl/app/rabo-bankieren/id346790636?mt=8)
toont bijna 2000 beoordelingen van gemiddeld afgerond 1 ster sinds de nieuwe versie uit is.

Ook wij, [Omines Internetbureau](https://www.omines.nl/) uit Eindhoven, zijn slachtoffer van de nieuwe app. Ook wij
moeten ons nu eerst langs diverse nutteloze schermen worstelen voor we zijn ingelogd (waarom moet je een account
selecteren als er maar 1 actief is, zoals bij vrijwel iedereen?), om vervolgens op een scherm uit te komen met welzeker
3 bankrekeningen. Als je doorklikt naar het rekeningoverzicht krijg je na enkele (lange...) seconden het
rekeningoverzicht, met 4 rekeningen tegelijk in beeld. Tegen die tijd ben je ongeveer 30 seconden bezig al. Ter
vergelijk: met de vorige app zag je binnen 5 seconden 8 rekeningen overzichtelijk bij elkaar op een beetje full HD smartphone.

## Het redesign

Maar toen viel ons oog op het [prachtige stukje concept design](https://www.behance.net/gallery/30623509/Rabobank-Rabobankieren-Material-design-concept)
van [Wesley van Breukelen](http://www.weszel.nl/). Simpel en to the point heeft hij Google's *Material Design* ingezet
tot een aansprekende, vlotte app, met leesbare kleurstellingen, efficient gebruik van schermruimte, en functionele
features. Maja, plaatjes. Dus hebben wij even de uitdaging aangenomen: de Rabobank claimt dat [1500 klanten anderhalf
jaar hebben getest](http://www.ad.nl/ad/nl/1012/Nederland/article/detail/4140471/2015/09/11/Klachtenregen-nieuwe-bankierapp-Rabobank.dhtml)
aan de nieuwe app. Wij denken dat we met een dag of 3, op basis van Wesley's design, wat beters hebben neergezet. Zo
doet onze app bijvoorbeeld alle relevante data 'preloaden' zodat je niet bij iedere klik 5 seconden moet wachten met
een draaiend rondje in beeld.

## Licentie

Dit hele project publiceren wij onder de GNU Public License 2.0, oftewel GPL. Dat betekent dat iedereen het mag zien,
gebruiken, downloaden, eigenlijk alles wat je wilt. Maar ook dat een 'derived work' volledige credits aan de originele
maker dient te geven, en automatisch zelf ook onder de GPL valt. Dus Rabobank: voor jullie dit volgende week als
vervanger uitbrengen van het huidige probleemgeval wel even bellen he.





